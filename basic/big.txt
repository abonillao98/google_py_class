Amb el grau en Enginyeria de Tecnologies i Serveis de Telecomunicació adquiriràs una formació amb una sòlida base en els coneixements dels fonaments de l’enginyeria en l’àmbit de les tecnologies de la informació i la comunicació (TIC), així com les competències de qualsevol de les mencions del grau que triïs. Seràs, per tant, un professional versàtil dins de l’àmbit TIC, amb facilitat per canviar d’entorn de treball i d’adaptar-te als nous reptes de futur del sector, així com de tots els sectors industrials que actualment utilitzen aquestes tecnologies. Al mateix temps, aquest grau t’aportarà uns coneixements sòlids en la menció que escullis: Sistemes Audiovisuals, Sistemes de Telecomunicació o bé Sistemes Telemàtics.

Atès que les TIC són avui la base de gairebé qualsevol sector industrial, de recerca o d’innovació, les sortides professionals dels graduats són molt transversals: podràs desenvolupar i assumir un ampli ventall de tasques tècniques i de direcció, i iniciar nous projectes emprenedors en aquest àmbit tecnològic.

Les comunicacions són cada cop més necessàries en tots els entorns i escenaris, i necessiten especialistes en tecnologies com la fibra òptica; les comunicacions mòbils, per donar servei a la quarta generació i desenvolupar les bases de la cinquena, o bé les tecnologies i serveis GPS. Altres exemples que il·lustren les necessitats futures de professionals en l’àmbit de les telecomunicacions són els projectes en què les ciutats es fan cada dia més intel·ligents, amb la implantació de xarxes de sensors, com ara càmeres o sensors de pol·lució, que permeten facilitar la vida al ciutadà, o que l’ús estès de xarxes de comunicació i l’anomenada internet de les coses evidencia la necessitat d’experts en tecnologies que respectin la privacitat i seguretat de les nostres dades. També el sector audiovisual requereix professionals altament qualificats per dissenyar sistemes avançats, per exemple en tecnologies 3D d’imatge i àudio, i no només en l’àmbit directe del consum multimèdia (espectacles musicals o cinema), sinó també en entorns tan rellevants com el sector de la sanitat o la indústria de l’automoció i el transport. En aquests entorns també és evident la necessitat de desenvolupar dispositius i instrumentació electrònica que permeti obtenir de manera precisa i fiable les dades necessàries per, per exemple, monitorar l’evolució d’un malalt. Un altre àmbit que també és clarament necessari i fortament emergent és el del disseny de noves cèl·lules solars i sistemes fotovoltaics en el sector de l’energia.

Menció en Sistemes Audiovisuals  
Adquiriràs els coneixements per concebre, dissenyar, implementar i operar productes, sistemes i serveis en el camp de l'enginyeria de sistemes audiovisuals, inclosos els camps de l'acústica, la imatge, l'àudio, el vídeo i els entorns multimèdia.

Menció en Sistemes de Telecomunicació
Adquiriràs els coneixements per concebre, dissenyar, implementar i operar sistemes de telecomunicació que es fonamenten en la generació, transmissió, recepció i processament de senyals elèctrics, acústics i òptics en tot l’espectre de freqüència, i el tractament de la informació que hi està associada.

Menció en Sistemes Telemàtics
Adquiriràs els coneixements per concebre, dissenyar, implementar i operar les xarxes telemàtiques, així com els mecanismes de seguretat de la mateixa xarxa i les dades que s'hi transmeten; els protocols que en permeten el funcionament, i els serveis i aplicacions que s’ofereixen, tant distribuïts com centralitzats.